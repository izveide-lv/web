---
title: Biežāk pieļautās kļūdas mājaslapās
excerpt: Pēc vairāk nekā 40 mājaslapu apskates un cepināšanas Threads platformā,
  varu izdarīt secinājumus par biežāk pieļautajām kļūdām mājaslapu izstrādē.
  Uzzini vairāk par 🍪 sīkdatnēm, 🎨 dizainu, 📱 responsivitāti un 🖱️
  lietojamību!
category: Raksti
tags:
  - sīkdatnes
  - mājaslapa
  - lietojamība
  - umami
  - analītika
  - padomi
  - dizains
image: ~/assets/images/kludas.png
publishDate: 2025-02-09T02:26:00.000Z
author: Armands Leimanis
---
Pēdējās divās dienās esmu apskatījis vairāk nekā [40 mājaslapas un veicis to cepināšanu,](https://www.threads.net/@armandslei/post/DFxB_b0oK5K) un tagad vēlos padalīties ar saviem secinājumumiem par biežāk pieļautajām kļūdām mājaslapu izstrādē.

## 🍪 Sīkdatnes (cookies)

Kopš Eiropas Savienībā tika pieņemta E-privātuma direktīva un Vispārīgā datu aizsardzības regula, mājaslapu lietošanas pieredze ir krietni pasliktinājusies tajās lapās, kas izmanto sīkdatnes, jo saskaņā ar likumu, mājaslapas apmeklētajam ir **jādod piekrišana nebūtisko sīkdatņu lietošanai** un to **jāvar arī atsaukt**, bez tam, tikpat vieglā veidā, kā bija tās pieņemt. Tas ir iemesls, kāpēc tik daudzās lapās pirmais, ko ieraugāt, ir banneris ar paziņojumu par sīkdatnēm. 

Gandrīz visās no manis apskatītajām lapām, sīkdatņu piekrišana nebija ieviesta korekti. Ja Datu Valsts Inspekcija būtu savu uzdevumu augstumos, par to varētu draudēt arī naudassodi. **Sīkdatnes nedrīkst tikt iestatītas pirms lietotājs ir izdarījis izvēli par to pieņemšanu!** Kā arī, ja tiek lietotas sīkdatnes, **lapā ir jābūt privātuma vai sīkdatņu politikai**, kurā ir aprakstīts kā sīkdatnes tiek izmantotas.

### ✅ Kāda veida sīkdatnēm nav nepieciešama lietotāja piekrišana?

Nebūtiskās sīkdatnes ir **visas lietotāju izsekošanas un analītikas sīkdatnes**, kas nav nepieciešamas, lai nodrošinātu lapas pamata funkcionalitāti. Piekrišana nav nepieciešama:

* Komunikācijas sīkdatnēm, kas nodrošina saziņu ar serveri un ir nepieciešamas pieprasījumu veikšanai uz vairākiem serveriem, ja tiek izmantota serveru noslodzes dalīšana (load balancing).
* Sīkdatnēm, kas ļauj nodrošināt pakalpojumu, ko lietotājs pats ir pieprasījis, piemēram autentifikācijai vai preču groža funkcionalitātei.

### ❌ Kāda veida sīkdatnēm ir nepieciešama lietotāja piekrišana?

* Sīkdatnēm, kas nodrošina jebkāda veida analītiku, tirgus izpēti vai reklāmu, kas saistīta ar lietotāju paradumu pētīšanu. Ja izmanto Google Analytics, Facebook Pixel vai pat iegulsti lapā YouTube video, ir nepieciešama lietotāja piekrišana.

### 💡 Ko darīt ar sīkdatnēm?

Ir jāapsver, vai tiešām ir nepieciešama sīkdatņu lietošana. **Ir iespējams lietot lietotāju privātumu cienošu un VDAR prasībām atbilstošu analītiku, kura neizmanto sīkdatnes!** Tāda ir, piemēram, [Umami](https://umami.is/), ko izmanto arī šī mājaslapa — pie tam, šīs mājaslapas statistikas datus esmu padarījis [publiski pieejamus](https://stats.izveide.lv/share/lkbgT7KjE3faATdh/izveide.lv)! Umami ļauj iegūt pamata informāciju, ar ko vajadzētu pietikt 99% gadījumu — lietotāju sesijām, refereriem, ierīces izmēriem u.tml. Pats labākais ir tas, ka šis risinājums ir atvērtā koda un **pilnīgi bez maksas**! Vari izmantot Umami mākoņa servisu, kura bezmaksas plānā ir iekļauti līdz 100 tūkstošu "events" un trīs mājaslapu atbalsts vai [sazināties ar mani](/contact) par tā ieviešanu.

## 🧑‍🎨 Slikts dizains

Lielākā daļa manis apskatīto mājaslapu izskatījās diezgan vecmodīgi un nemoderni. Protams, ka ne visi mājaslapas izstrādei var atļauties algot dizaineri, taču estētiski baudāma mājaslapa padarīs lietotāju pieredzi daudz, daudz labāku. Vietnē [Dribble var iepazīties ar laba dizaina paraugiem](https://dribbble.com/tags/web-design), ko es ieteiktu izdarīt katram. Kā minimums, būtu jāpadomā par šādām lietām:

### 🎨 Krāsu palete

Estētiski baudāma krāsu palete ar labu kontrastu teksta lasāmībai ir vitāli svarīga mājaslapas lietojamībai. Vietnē [coolors](https://coolors.co/generate) ir iespējams paspēlēties ar krāsu palešu ģeneratoru, kas radīs skaistas, vienu otru papildinošas krāsas. Ir ļoti būtiski pievērst uzmanību arī tam, lai teksts būtu pietiekamā kontrastā ar fona krāsu un tas būtu viegli salasāms!

### 🔤 Fontu izvēle

Lapām nevajadzētu izmantot sistēmas noklusētos fontus. Ir pieejami ļoti daudz webfontu, kas ir skaisti, viegli lasāmi un uzlabos lapas estētiku par visiem 💯. [Google Fonts](https://coolors.co/generate) ir iespējams izvēlēties bezmaksas fontus, ko var brīvi lietot savā mājaslapā, un to ieviešana nav pārāk sarežģīta. 

## 🤔 Nepārdomāta lapas lietojamība

Ļoti bieži mājaslapās sadūros ar to, ka nav pārdomāta pieredze un ceļš, kādu lietotājs mājaslapā veiks. Tas ir ļoti būtisks aspekts — lapas īpašniekiem var gribēties ieviest visādas fīčas un viņi savu lapu parasti pārzin kā divus pirkstus, bet vienmēr vajag piedomāt pie tā, kāda būs pieredze lietotājam, kas lapu atver pirmo reizi.

### 🔢 Pirmais iespaids un lietu kārtība

Atverot mājaslapu, man dažu pirmo sekunžu laikā būtu jābūt skaidram, par ko šī lapa ir, lai saprastu, vai tā man ir aktuāla. Brīvdienu mājas, kāzu fotogrāfs, e-veikals — man ir jāsaprot, nevis jāmin, kādā lapā atrodos. Tāpat arī jāpārdomā satura svarīgums un secība, kādā lapa tiks pētīta. Lapai vajadzētu lasīties kā labai grāmatai, kas ievelk sevī un stāsta stāstu, pamazām pasniedzot arvien vairāk informāciju.

### 🦘 Popupi un modālie logi

Vairākās mājaslapās ievēroju, ka neilgi pēc to atvēršanas, pa visu ekrānu izlec milzīgs logs, piedāvājot atlaidi, vēstkopas abonēšanu vai ko tamlīdzīgu. **Tas ir ļoti slikti un tā nevajag darīt!** Lietotāji vēl nebūs iepazinušies ar visu lapas saturu, kad viņi jau tiek bombardēti ar kaut ko, kas tajā brīdī būs lieks. Šie logi tiks aizvērti bez liekas domāšanas un to lietošana ir pilnīgi bezjēdzīga.

### 🖱️Neuzklikšķināmi e-pasti un telefoni

Šo ievēroju ļoti daudzās mājaslapās — tiek norādīta kontaktinformācija, taču nav iespējams uzreiz uz tās uzklikšķināt, lai veiktu darbību, kas atvērs e-pasta klientu vai veiks zvanu no telefona. Ir ķēpīgi pārrakstīt vai iezīmēt un kopēt telefona numuru no mājaslapas, kāpēc gan lai uz tā nevarētu vienkārši uzspiest, lai veiktu zvanu?

💌 Tā kā šī ir tik ļoti izplatīta problēma, pastāstīšu, kā to labot — tas ir elementāri! Jums ir jāizveido parasts **<a>** links, kura adresē (**href=** atribūtā) jāraksta 
**tel:** prefikss telefoniem: **<a href="tel:+37125226526">+371 25226526</a>* un **mailto:** prefikss e-pastiem: **<a href="mailto:armands@labojam.lv>armands@labojam.lv</a>**. Gala rezultātā sanāks [+371 25226526](tel:+37125226526) un [armands@labojam.lv](mailto:armands@labojam.lv)  — vari droši uzklikšķināt uz šiem linkiem un paskatīties, kas notiks — telefonā vajadzētu uzreiz ievadīties numuram (zvans automātiski netiks sākts), kā arī vajadzētu atvērties e-pasta klientam.

### 📱 Responsivitāte

**Lielākā daļa cilvēku jūsu mājaslapu visdrīzāk skatīs no mobilajām ierīcēm!** Šī raksta tapšanas brīdī 73% no šīs lapas apmeklētājiem lapu ir skatījuši no telefona. Bet tikpat svarīgi ir arī padomāt par nestandarta gadījumiem, kad cilvēki lieto lielākus, platākus monitorus — labi veidotai lapai būtu jāpielāgojas visiem izmēriem, bez kompromisiem.

## Nobeiguma vietā

Es esmu mājaslapu izstrādātājs ar daudzu gadu pieredzi, kas mīl savu darbu un dara to no 🧡. Es priecāšos, ja varēšu palīdzēt uzlabot vai izveidot tavu mājaslapu, tāpēc, ja tev ir nepieciešamas ātras, drošas un labi pārdomātas lapas izveide, [sazinies ar mani](/contact)! Tāpat vari sazināties (vai ierakstīt [Threads atbildēs](https://www.threads.net/@armandslei/post/DFxB_b0oK5K)), ja vēlies, lai **bez maksas** 🆓 izvērtēju tavu mājaslapu vai par *nelielu* atlīdzību kļūdas palīdzu salabot.

Paldies, ka izlasīji šo rakstu, ceru, ka bija noderīgi! 😇
